---
layout: tvorba
title: Překlad projevu F. A. Hayeka na nobelovském banketu
date: 2024-11-14 00:00:00
description: >-
  Přeložil jsem z angličtiny proslov F. A. Hayeka na nobelovském blanketu, v
  němž se zabývá především mocí a zodpovědností ekonoma.
author: Štěpán Drábek
featured: true
featured_image: /uploads/hayek-nobel-blanquet.jpeg
categories: dalsi tvorba
download:
video-url:
seo:
  title: Překlad projevu F. A. Hayeka na nobelovském banketu
  description: >-
    Přeložil jsem z angličtiny proslov F. A. Hayeka na nobelovském blanketu, v
    němž se zabývá především mocí a zodpovědností ekonoma.
  social_image:
  twitter_card: Hayek, Nobelova cena, překlad, nobelový blanket
  keywords: Hayek, Nobelova cena, překlad, nobelový blanket
  hide-from-google: false
_comments:
  title: Max 70 characters
  social_image: landscape 1200 x 600px
---
Překlad vyšel pro Institut liberálních studií. Odkaz: [https://inlist.cz/projev-f-a-hayeka-na-nobelovskem-banketu/](https://inlist.cz/projev-f-a-hayeka-na-nobelovskem-banketu/){: target="_blank" rel="noopener"}.

&nbsp;

Vaše Veličenstvo, Vaše královské Výsosti, dámy a pánové,

&nbsp;

v momentě, kdy již byla zřízena Nobelova cena za ekonomickou vědu, může být člověk jen hluboce vděčný za to, že byl vybrán jako jeden z jejích spoludržitelů, a ekonomové mají jistě pádný důvod být švédské Riksbank vděčni za to, že považuje předmět jejich výzkumu za hodný této výsostné pocty.

&nbsp;

Musím se však přiznat, že kdybych byl sám dotázán, zda zřídit Nobelovu cenu za ekonomii, byl bych rozhodně proti.

&nbsp;

Jeden z důvodů spočívá v tom, že se obávám, že by taková cena – což podle mého soudu platí i o činnosti některých velkých vědeckých nadací – měla tendenci zvýrazňovat výkyvy ve „vědecké módě“.

&nbsp;

Tuto moji obavu ale výběrová komise brilantně vyvrátila tím, že cenu udělila někomu, jehož názory jsou právě tak málo módní jako ty moje.

&nbsp;

Ani druhý zdroj mých obav mě nicméně zatím příliš neuklidňuje.

&nbsp;

Jde o to, že Nobelova cena uděluje jednotlivci autoritu, kterou by v oblasti ekonomie neměl žádný jedinec disponovat.

&nbsp;

V přírodních vědách to nehraje zas takovou roli. Zde má jednotlivec vliv především na své kolegy odborníky a ti ho brzy zkorigují, překročí-li hranice své kompetence.

&nbsp;

Vliv ekonoma, na kterém záleží především, je však ten na laiky: politiky, novináře, úředníky a veřejnost obecně.

&nbsp;

Není žádného důvodu, proč by člověk, jenž výrazně přispěl k rozvoji ekonomické vědy, měl být vševědoucí ve všech společenských problémech, jak se o něm zpravidla vyjadřují novináři, až se o tom nakonec sám ekonom nechá přesvědčit.

&nbsp;

Člověk je dokonce veden k tomu, aby cítil jako veřejnou odpovědnost vyjadřovat se i k problémům, kterým se nijak zvlášť nevěnoval.

&nbsp;

Nejsem si jist, zda je žádoucí posílit vliv několika málo konkrétních ekonomů takovýmto slavnostním a na první pohled působivým oceněním úspěchů, třeba již z dávné minulosti.

&nbsp;

Proto se téměř přikláním k návrhu, abyste od laureátů vyžadovali složení slibu pokory, jakési Hippokratovy přísahy, že ve svých veřejných prohlášeních nikdy nepřekročí hranice své kompetence.

&nbsp;

Anebo byste měli při udělování ocenění příjemci alespoň připomenout moudrou radu jednoho z velikánů našeho oboru, Alfreda Marshalla, který napsal:

&nbsp;

„Studenti společenských věd se musejí obávat uznání veřejnosti; zlé je pro ně, když o nich všichni lidé mluví dobře.“