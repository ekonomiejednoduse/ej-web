---
layout: post
title: Cenová stabilita obnovena, počínání guvernéra Michla navzdory
date: 2024-03-06 00:00:00
description: >-
  Guvernér Aleš Michl po ohlášení lednové míry inflace zveřejnil prohlášení k
  obnovení cenové stability v ČR. Jeho součástí je také pár tezí, které – tak,
  jak jsou zde prezentovány – mohou působit zavádějícím způsobem. V tomto článku
  se proto snažíme uvést tyto výroky na pravou míru.
author: Štěpán Drábek & Martin Kylar
featured: true
categories:
  - ekonomie
featured_image: /uploads/cnb-budova-3-1.jpeg
download: cenová-stabilita-obnovena.pdf
seo:
  title: Cenová stabilita obnovena, počínání guvernéra Michla navzdory
  description: >-
    Guvernér Aleš Michl po ohlášení lednové míry inflace zveřejnil prohlášení k
    obnovení cenové stability v ČR. Jeho součástí je také pár tezí, které – tak,
    jak jsou zde prezentovány – mohou působit zavádějícím způsobem. V tomto
    článku se proto snažíme uvést tyto výroky na pravou míru.
  social_image:
  twitter_card: inflace, Aleš Michl, Česká národní banka, Frédéric Bastiat
  keywords: inflace, Aleš Michl, Česká národní banka, Frédéric Bastiat
  hide-from-google: false
_comments:
  title: Max 70 characters
  social_image: landscape 1200 x 600px
---
Článek vyšel dne 6. 3. 2024 v Hospodářských novinách. Odkaz na odemčenou verzi textu: [https://archiv.hn.cz/c7-67300520-14qo2d-32dbf85d69299dd](){: target="_blank" rel="noopener"}

&nbsp;

Poslední vývoj cenové hladiny v Česku překvapil jak ekonomy, tak centrální banku, když se její růst vrátil do tolerančního pásma České národní banky (ČNB). Následně guvernér Aleš Michl zveřejnil [prohlášení](https://www.cnb.cz/cs/verejnost/servis-pro-media/vystoupeni-konference-seminare/prezentace-a-vystoupeni/Prohlaseni-guvernera-k-obnoveni-cenove-stability/){: target="_blank" rel="noopener"} k obnovení cenové stability v ČR. Jeho součástí je také pár tezí, které – tak, jak jsou zde prezentovány – mohou působit zavádějícím způsobem. V tomto článku se proto snažíme uvést tyto výroky na pravou míru.

&nbsp;Guvernér Michl hned z úvodu píše, že se „nové“ bankovní radě podařilo změnou měnově-politické strategie inflaci podstatně snížit. A vskutku platí, že letošní lednová míra inflace čítající 2,3 % je výrazně nižší než 17,5% míra inflace v červenci 2022, kdy Michl nastoupil na pozici guvernéra ČNB. Na tom bezpochyby není co rozporovat. To ale samo o sobě neříká nic o tom, zda se tak stalo zásluhou kroků podporovaných (nejen) Michlem, anebo nikoli. Jinými slovy, míra inflace mohla takto strmě klesnout nikoli díky počínání většinového složení bankovní rady, nýbrž jemu navzdory.

&nbsp;Aleš Michl od poloviny roku 2021, kdy byl odstartován cyklus zvyšování úrokových sazeb z covidových 0,25 %, nikdy nezvedl ruku pro dodatečné zpřísnění měnové politiky. Ve svém článku s Oldřichem Dědkem z října 2021 [popisuje](https://www.cnb.cz/cs/verejnost/servis-pro-media/autorske-clanky-rozhovory-s-predstaviteli-cnb/Krotitele-nakladove-inflace/){: target="_blank" rel="noopener"}, že nákladovou inflaci nelze vyřešit měnovou restrikcí, ale především vysvětlováním. Z toho můžeme vyvodit, že pokud by bankovní rada ještě pod vedením Jiřího Rusnoka nepřistoupila ke zvýšení sazeb na 7% úroveň, rada vedená Michlem by je až na ni pravděpodobně neposunula. Domníváme se tedy, že stabilita sazeb na – jak to z Michlových vyjádření působí – skoro až magickém čísle 7 % nemá původ nikde jinde než v dědictví “Rusnokovy éry”.

&nbsp;Toho času se Michl, tehdy ještě coby člen bankovní rady, celou dobu choval jako bankovní rada v čase t-1 (tj. vždy byl “o kolo pozadu”). Jeho vyjádření nebyla konzistentní s jeho hlasováním, když v post-covidovém cyklu zvyšování sazeb vždy hlasoval pro jejich stabilitu. Fakticky to však znamená, že si se zpožděním jednoho měnově-politického zasedání vždy uvědomil, že jeho kolegové učinili správný krok, ale už nechtěl přistoupit k dalšímu zpřísňování měnové politiky. Na dalším jednání znovu prozřel, že minulé zvýšení sazeb bylo v souladu s potřebami ekonomiky, a takto to probíhalo stále dokola.

&nbsp;

**Byla stabilizace sazeb na 7 % správným krokem?**

Interpretovat dvě po sobě bezprostředně následující události (tj. stabilizaci úrokových sazeb a pokles míry inflace) jako příčinu a následek jedné a druhé pouze na základě jejich časové posloupnosti by značilo staré sofisma *post hoc, ergo propter hoc* („potom, tudíž proto“)*.* Takové tvrzení by zkrátka bylo logickou chybou.

Jak trefně [praví](https://libinst.cz/book/bastiat-f-1848-cs-1998-co-je-videt-a-co-neni-videt-a-jine-prace/){: target="_blank" rel="noopener"} význačný ekonom Frédéric Bastiat, ve skutečnosti existuje pouze jeden rozdíl mezi dobrým a špatným ekonomem. Zatímco ten špatný se zaměřuje pouze na to, co jej přímo udeří do oka, dobrý ekonom je schopen vzít v potaz i to, co již není tak dobře viditelné, a přece důležité.

Vztáhneme-li tuto zásadu konkrétně k inflaci, lze prohlásit, že dobrý ekonom se nezamýšlí jen nad tím, nakolik dané měnově-politické opatření přispělo k poklesu míry inflace, a nespokojí se pouze s tím, že míra inflace se po letech vážné cenové nestability konečně dostala ke zdravým hodnotám. Musí si nutně pokládat otázku, jaká by míra inflace bývala byla, kdyby centrální banka bývala přistoupila k jiným opatřením. Jedině tehdy, dojde-li k závěru, že jím uskutečněné opatření bylo celkově výhodnější než všechny ostatní alternativy, může svoji „strategii“ právem označit za úspěšnou.

&nbsp;

**Neměla bankovní rada nakonec zvolit jinou strategii?**

Samotný prognostický aparát České národní banky v listopadu 2022, tedy v době kulminace inflačních tlaků, projektoval vrchol sazby [3M PRIBOR okolo 8 %](https://www.cnb.cz/export/sites/cnb/cs/menova-politika/.galleries/br_zapisy_z_jednani/2022/download/tk_07sz2022_cz.pdf){: target="_blank" rel="noopener"}. Z toho lze vyvodit, že sami experti centrální banky doporučovali zvýšení 2T repo sazby ještě o cca jeden procentní bod. Tento krok by pak v jejich predikcích z té doby byl následován strmějším poklesem sazeb. Pravděpodobně to měla být snaha o zabránění odukotvení inflačních očekávání a prevenci proti mzdově-inflační spirále.

Přestože v lednu meziroční inflace klesla do tolerančního pásma centrální banky (tj. teritoria 1–3 %), česká ekonomika byla velmi dlouho sužována nebezpečným inflačním morem. Její trápení mohlo být díky vyšším úrokovým sazbám ukončeno dříve.

&nbsp;

&nbsp;

&nbsp;