---
layout: post
title: Inflace klesá – důvod k oslavám?
date: 2023-06-24 00:00:00
description: >-
  Od ledna letošního roku inflace v ČR setrvale klesá. Je to však důvod k
  oslavám?
author: Štěpán Drábek
featured: true
categories:
  - ekonomie
featured_image: /uploads/1-1.png
download: inflace-klesa-duvod-k-oslavam.pdf
seo:
  title: Inflace klesá – důvod k oslavám?
  description: >-
    Od ledna letošního roku inflace v ČR setrvale klesá. Je to však důvod k
    oslavám?
  social_image:
  twitter_card: >-
    Štěpán Drábek, CETA, Inflace, Centrum ekonomických a tržních analýz, Aleš
    Rod, Ekonomie Jednoduše, ČNB, Česká národní banka, měnová politika
  keywords: >-
    Štěpán Drábek, CETA, Inflace, Centrum ekonomických a tržních analýz, Aleš
    Rod, Ekonomie Jednoduše, ČNB, Česká národní banka, měnová politika
  hide-from-google: false
_comments:
  title: Max 70 characters
  social_image: landscape 1200 x 600px
---
Tento článek je mým prvním textem pro **Centrum ekonomických a tržních analýz** (CETA), kde jsem nově nastoupil na pozici junior analytika. Odkaz:&nbsp;

[https://e-news.cz/seznam-cz/inflace-klesa-duvod-k-oslavam/](https://e-news.cz/seznam-cz/inflace-klesa-duvod-k-oslavam/){: target="_blank"}.&nbsp;



Český statistický úřad nedávno zveřejnil nová data ohledně míry inflace v České republice. Ta v květnu v meziročním vyjádření dosáhla úrovně **11,1 %**, přičemž meziměsíční inflace činila **0,3 %**. Od ledna letošního roku (kdy meziroční míra inflace nabývala závratné hodnoty **17,5 %**) tak inflace setrvale klesá. Je to však důvod k oslavám?



Před zodpovězením této důležité otázky se nejprve pojďme blíže podívat na síly, jež stály za oním poklesem míry inflace. K poklesu tempa růstu všeobecné cenové hladiny (jazykem ekonomů řečeno k dezinflaci) přispívaly takřka všechny položky spotřebního koše, jímž se inflace měří. To bylo způsobeno zejména efektem vysoké srovnávací základny. Jinými slovy, ačkoli ceny v porovnání s předchozím měsícem nadále rostly (květnová meziměsíční míra inflace je u mnoha zboží a služeb kladná), tak v porovnání se stejným měsícem minulého roku tempo růstu cen zvolnilo, a tudíž inflace v meziročním vyjádření poklesla.



V tuzemské debatě rovněž rezonují čísla udávající meziroční procentuální nárůst či pokles cen jednotlivých položek spotřebního koše, který způsobil to, že se květnová inflace (11,1 %) oproti té dubnové (12,7 %) nemálo snížila. Tu se uvádí, o kolik meziměsíčně vzrostly ceny potravin, kdežto jinde je zase pozornost věnována tomu, jaký vývoj zaznamenaly kupříkladu ceny pohonných hmot. Nicméně je třeba se zaměřit především na údaj o celkové inflaci, nikoli pouze na jednotlivé části spotřebního koše, které o její finální hodnotě spolurozhodují. Hrozbou by jinak bylo, že bychom „pro stromy neviděli les“ – kvůli dílčím informacím bychom ztratili představu o podstatě celku. A oním celkem není nic jiného než vážná makroekonomická nerovnováha.



V září minulého roku dosáhla míra inflace rovných 18 %. Od té doby má sestupnou tendenci a poklesla až na květnových 11,1 %. Je to tedy důvod k oslavám? Ne tak docela, ba spíše možná naopak k obavám. Jeví se poněkud zarmucujícím, že květnová data o inflaci mnozí vnímají pozitivně a berou je jako důkaz úspěšnosti měnové politiky České národní banky, která dokázala inflaci srazit od loňského vrcholu k dnešku o bezmála 7 %. Jistě, jsme nejspíše z toho nejhoršího již venku, a to by pro nás mělo být částečně uspokojivé. Nedělejme však žádné unáhlené závěry o zdárném výsledku dřívějších měnověpolitických kroků. Inflace je stále nesmírně vysoká. Kdybyste komukoli před třemi lety pověděli, že v budoucnu *poklesne* inflace k jedenácti procentům, ten by na vás pravděpodobně jen nevěřícně zíral a možná by vás označil za úplného blázna.



Inflace je stále dvojciferná a znatelně sužuje naši společnost. Dlouhou dobu jsme v našich končinách byli zvyklí na cenovou stabilitu (tj. inflaci poblíž dvouprocentního cíle centrální banky). Ale to se v posledních letech, bohužel, podstatně změnilo. Navíc se ukazuje, že perioda mimořádně vysoké vleklé inflace, která nyní, doufejme, postupně odeznívá, neměla neblahé následky jen na naše úspory a výši reálného příjmu.&nbsp; Utrpěla i totiž – pro měnovou politiku zcela klíčová – inflační očekávání a s nimi i důvěra, kterou veřejnost vkládá v činnost centrální banky. Inflaci vysoko nad deklarovaným cílem měnové autority již patrně považujeme za novodobou normu a něco, co v dohledné budoucnosti jen tak nevymizí. A připomeňme, že jakmile se inflační kořínky hluboko zapustí nebo, chcete-li, když se vysoká inflace v naší společnosti dobře zahnízdí, bude nesrovnatelně těžší tento mor z ekonomiky nadobro vymýtit. A právě o to se nyní vede boj.



![](/uploads/inflacni-ocekavani-nefinancnich-subjektu.png){: .small-centered-image width="2211" height="981"}



*Inflační očekávání nefinančních korporací a firem s výhledem na 1 a 3 roky. Zdroj:* [*ČNB, ARAD*](https://www.cnb.cz/cnb/STAT.ARADY_PKG.VYSTUP?p_period=1&amp;p_sort=2&amp;p_des=50&amp;p_sestuid=21937&amp;p_uka=1%2C2&amp;p_strid=ACAB&amp;p_od=199906&amp;p_do=202303&amp;p_lang=CS&amp;p_format=4&amp;p_decsep=%2C){: target="_blank" rel="noopener"}



Nynější ponurá inflační situace naštěstí není beznadějná. Tak třeba [nová prognóza ČNB](https://www.cnb.cz/cs/menova-politika/prognoza/){: target="_blank" rel="noopener"} nám mimo jiné říká, že do blízkosti 2% cíle by se inflace měla dostat již počátkem příštího roku. Pakliže nevěříte tomu, že se tak skutečně stane, a to s legitimní námitkou, že prognózy naší centrální banky se v posledních letech ukázaly být ne zcela spolehlivými, pak by vás mohlo uklidnit alespoň to, že jádrová inflace (tj. růst cen těch zboží a služeb, které nejsou natolik nestálé a kolísavé jako potraviny, pohonné hmoty či energie, jež jsou z tohoto ukazatele vyjmuty) již poměrně dlouhou dobu opravdu citelně klesá a stejným směrem se pravděpodobně bude ubírat i v měsících následujících.



![](/uploads/jadrova-inflace-cnb.png){: .small-centered-image width="486" height="318"}



*Meziroční procentuální vyjádření jádrové inflace dle ČNB. Zdroj:* [*Jakub Seidler, ČBA*](https://twitter.com/JakubSeidler/status/1668218557799301120){: target="_blank" rel="noopener"}



Jak vidíme, mnoho faktorů nasvědčuje tomu, že jsme na dobré cestě, která nás brzy dovede do blízkosti inflačního cíle. Ovšem, jak [upozorňuje](https://www.cnb.cz/cs/o_cnb/cnblog/Obrat-na-inflacni-fronte-cenovy-rust-ustupuje.-S-oslavami-vitezstvi-ale-pockejme./){: target="_blank" rel="noopener"} ředitel měnové sekce ČNB Petr Král společně s poradcem bankovní rady ČNB Jakubem Matějů, existují i důvody pro obezřetnost. Kupříkladu tuzemský trh práce je stále bezprecedentně přehřátý (nezaměstnanost je nevídaně nízká, což má významný proinflační dopad) a do budoucna tak zhmotňuje obrovské [riziko](https://www.cnb.cz/en/public/media-service/interviews-articles/Czech-Central-Bank-Has-Fewer-Reasons-to-Hike-Vice-Governor-Says/){: target="_blank" rel="noopener"} nepříznivého mzdového vývoje a stále nepolevující dynamiky nominálních mezd. Bankovní radní ČNB Tomáš Holub opakovaně [vyzdvihuje](https://www.forum24.cz/smrtici-koktejl-ceske-ekonomiky-dalsiho-zprisnovani-menove-politiky-se-prozatim-nedockame){: target="_blank" rel="noopener"} právě možnou hrozbu roztočení mzdově-inflační spirály, která by poté byla jen stěží zastavitelná.



![](/uploads/mzdove-inflacni-spirala-index-cnb.png){: width="2142" height="1599"}



*Index mzdově-inflační spirály. Zdroj:* [*ČNB, ZoMP*](https://www.cnb.cz/export/sites/cnb/cs/menova-politika/.galleries/zpravy_o_menove_politice/2023/jaro_2023/download/zomp_2023_jaro.pdf){: target="_blank" rel="noopener"}



Suma sumárum, ČNB již ušla notný kus cesty návratu k cenové stabilitě, ovšem zde její úsilí skončit nesmí, neboť konec její cesty je stále vidět sotva na obzoru a dokud jej nedosáhneme, není záhodno slavit.