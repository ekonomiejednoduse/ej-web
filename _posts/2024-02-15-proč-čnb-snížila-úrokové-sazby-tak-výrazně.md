---
layout: post
title: Proč ČNB snížila úrokové sazby tak výrazně?
date: 2024-02-15 00:00:00
description: "Česká národní banka (ČNB) na svém posledním měnověpolitickém zasedání snížila své úrokové sazby o 50 bazických bodů. Proč však ČNB snížila úrokové sazby nikoli o 0,25 p. b., nýbrž přímo 0,5 p. b.? A jak se budou její úrokové sazby vyvíjet v\_budoucnu?"
author: Štěpán Drábek
featured: true
categories:
  - ekonomie
featured_image: /uploads/cnb-2.jpeg
download: proc-cnb-snizila-sazby.pdf
seo:
  title: Proč ČNB snížila úrokové sazby tak výrazně?
  description: "Česká národní banka (ČNB) na svém posledním měnověpolitickém zasedání snížila své úrokové sazby o 50 bazických bodů. Proč však ČNB snížila úrokové sazby nikoli o 0,25 p. b., nýbrž přímo 0,5 p. b.? A jak se budou její úrokové sazby vyvíjet v\_budoucnu?"
  social_image:
  twitter_card: >-
    Štěpán Drábek, Ekonomie Jednoduše, ČNB, úrokové sazby, repo sazba, 2024,
    inflace, kurz, koruna
  keywords: >-
    Štěpán Drábek, Ekonomie Jednoduše, ČNB, úrokové sazby, repo sazba, 2024,
    inflace, kurz, koruna
  hide-from-google: false
_comments:
  title: Max 70 characters
  social_image: landscape 1200 x 600px
---
Článek vyšel pro&nbsp;**Centrum ekonomických a tržních analýz (CETA)**. Odkaz:&nbsp;[https://e-news.cz/nazory/ceta-proc-cnb-snizila-urokove-sazby-tak-vyrazne/](https://e-news.cz/nazory/ceta-proc-cnb-snizila-urokove-sazby-tak-vyrazne/){: target="_blank" rel="noopener"}



Česká národní banka (ČNB) na svém posledním měnověpolitickém zasedání snížila své úrokové sazby o 50 bazických bodů. Dvoutýdenní repo sazba se tak nyní nachází na úrovni 6,25 %. Pro toto rozhodnutí hlasovalo šest členů sedmičlenné bankovní rady. Proč však ČNB snížila úrokové sazby nikoli o 0,25 p. b., nýbrž přímo 0,5 p. b.? A jak se budou její úrokové sazby vyvíjet v budoucnu?



Prvně se pozastavme u toho, proč bylo vhodné úrokové sazby vůbec snižovat. Je velmi pravděpodobné, že se lednová míra inflace bude pohybovat někde kolem 3 %. Nová prognóza ČNB očekává, že se míra inflace v lednu dostane z prosincových 6,9 % na rovná 3 %. Toto číslo je přitom horní hranicí tolerančního pásma inflačního cíle ČNB. Lze proto říci, že pokud se tento scénář naplní, bude to svědčit o tom, že se cenový vývoj v ČR již svižně vrací ke zdravému normálu. A v takovou chvíli věru nedává příliš velký smysl držet úrokové sazby vysoko – zbytečně by se tím utlumoval ekonomický růst a k dřívějšímu přiblížení se k 2% inflačnímu cíli by stabilizace úrokových sazeb na úrovni 6,75 % také nijak nepomohla, neboť měnová politika působí s minimálně ročním zpožděním, a tou dobou bychom již měli být v jeho blízkosti.



Jak [uvádí](https://www.cnb.cz/cs/o_cnb/cnblog/Bankovni-rada-pokracuje-v-obezretnem-snizovani-urokovych-sazeb/){: target="_blank" rel="noopener"} ČNB, *„ochlazování domácích cenových tlaků je patrné zejména v poklesu jádrové inflace, v jejímž vývoji se nejvíce odráží tlumící efekt doposud přísného nastavení měnové politiky.“* Inflační tlaky poslední dobou znatelně slábnou. Vzpomeňme, že míra inflace by bez vlivu úsporného tarifu v prosinci roku 2023 činila 4,2 %. Nesnižovat úrokové sazby by v takovém prostředí vskutku znamenalo pouze zbytečně brzdit ekonomiku, jejíž rychlost je pro ekonomy již tak dost zarmucující záležitostí. Ostatně za účelem pomyslného „nakopnutí“ tuzemské ekonomiky [vypracovala](https://vlada.gov.cz/assets/ppov/NERV/aktuality/navrhy-NERV.pdf){: target="_blank" rel="noopener"} Národní ekonomická rada vlády (NERV) svých 37 návrhů, které vládě nedávno předložila.



Člen bankovní rady ČNB Tomáš Holub proto [konstatuje](https://www.cnb.cz/cs/verejnost/servis-pro-media/autorske-clanky-rozhovory-s-predstaviteli-cnb/Sazby-museji-dolu-ale-otazka-je-jak-prudce-rika-radni-CNB-Holub.-Co-ceka-od-pristiho-jednani-centralni-banky/){: target="_blank" rel="noopener"}, že debata by se nyní měla vést nikoli o tom, zda snižovat úrokové sazby, nýbrž o tom, jak rychle je snižovat. A jelikož jsou vyhlídky na budoucí hospodářský vývoj ČR ještě více ponuré, než se původně očekávala, a současně proto, že míra inflace bude sestupovat ke kýženým hodnotám dostatečně rychle, není snížení úrokových sazeb o 0,5 p. b. jakkoli radikálním rozhodnutím. Koneckonců onen jediný ze sedmi členů bankovní rady, jenž nehlasoval pro tento krok, zvedl ruku pro ještě větší snížení úrokových sazeb – o 75 bazických bodů, tedy na úroveň 6 %.



V průběhu letošního roku by se měla míra inflace pohybovat v rozmezí 2 až 3 %. S takovýmto vývojem je pak konzistentní pokles úrokových sazeb až směrem ke 3 %. Na této úrovni by se dle aktualizované prognózy ČNB měla na konci tohoto roku nacházet tržní úroková sazba 3M PRIBOR.