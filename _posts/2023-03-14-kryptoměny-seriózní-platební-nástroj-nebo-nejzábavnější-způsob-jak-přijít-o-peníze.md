---
layout: post
title: Boj s inflací ještě není u konce. ČNB může přijít o vše
date: 2023-04-19 00:00:00
description: Proč je kredibilita centrální banky tak důležitá? A co ji může poškodit?
author: Štěpán Drábek
featured: true
categories:
  - ekonomie
featured_image: /uploads/cnb-budova.jpeg
download: 3cnb-muze-prijit-o-vse.png
seo:
  title: Boj s inflací ještě není u konce. ČNB může přijít o vše
  description: Proč je kredibilita centrální banky tak důležitá? A co ji může poškodit?
  social_image:
  twitter_card: >-
    Štěpán Drábek, Ekonomie Jednoduše, inflace, ČNB, kredibilita, inflační
    očekávání, důvěra, centrální bankovnictví
  keywords: >-
    Štěpán Drábek, Ekonomie Jednoduše, inflace, ČNB, kredibilita, inflační
    očekávání, důvěra, centrální bankovnictví
  hide-from-google: false
_comments:
  title: Max 70 characters
  social_image: landscape 1200 x 600px
---
Zimní prognóza České národní banky (ČNB), zatím poslední dostupná, nenechává ekonomy klidnými. Odhad celkové inflace v letošním roce je v ní navýšen o celých 1,7 procentního bodu oproti té předchozí. Na tom by samo o sobě nebylo nic zas tak špatného, byť je to samozřejmě nepříjemná zpráva. Důležitější ovšem je, jak se k tomu ČNB postaví.

I k dosažení této zvýšené inflace by podle uveřejněného modelu ČNB bylo potřeba v úvodu roku zvýšit úrokové sazby minimálně o jeden procentní bod. Do toho se však ČNB nehrne. Spíše naopak.

Už víc než půl roku zůstává výše úrokových sazeb (konkrétně klíčové 2T repo sazby) beze změny na sedmi procentech. A zvrat v této politice se v dohledné budoucnosti nejeví jako příliš pravděpodobný.

**Kredibilita ČNB v ohrožení**

V očích veřejnosti to tak může budit zdání, že ČNB na boj s inflací zanevřela. Že už pevně netřímá v rukou její otěže a neurčuje směr ani tempo jízdy. Může to dokonce vypadat, že se inflace zcela vymkla kontrole a že se vydala svojí vlastní divokou cestou.

A není se čemu divit. Inflace v České republice je nad cílem centrální banky už skoro dva roky. Náznak jejího výrazného zlepšení je přitom zatím stále v nedohlednu.

Jistě, bankovní radní mohou namítat, že dnešní změna úrokových sazeb se do reálné ekonomiky propíše až se značným zpožděním. A že návrat inflace zpět k jejímu dvouprocentnímu cíli už svými kroky příliš neurychlí. V tom mají jistě pravdu.

Ostatně i brilantní ekonom Tomáš Holub, který jako jeden z mála neustále zdůrazňoval možná rizika spojená s politikou stability úrokových sazeb (a byl buďto v menšině, anebo úplně sám, když usiloval o dodatečné zpřísnění měnové politiky skrze vyšší úrokové sazby), na posledním zasedání bankovní rady zvedl ruku pro zvýšení sazeb o „pouhých“ 0,25 procentního bodu.

Ale je v tom jeden háček...

Ať už jsou teoretická východiska, o něž jsou opřena rozhodnutí bankovní rady jakkoli správná, vždy jsou konfrontována s realitou a (ne)pochopením veřejnosti. Když laik vidí, že inflace je stále na závratných hodnotách a centrální banka s ní – jeho optikou – nic nedělá, neupevní to důvěru v ČNB. Bohužel ji spíše poškodí.

To vše nepředstavuje pro ČNB zrovna příznivé prostředí. Kredibilita ČNB je totiž naprosto klíčová pro úspěšný boj s inflací. Pokud centrální banka důvěryhodnost ztrácí, přichází doslova o vše.

Žádný nástroj měnové politiky není tak mocný jako důvěra. Pro ni je ale příznačné, že je velice křehká, a proto se s ní musí zacházet nadmíru opatrně. Když se jednou vytratí, je už pozdě. Centrální banka se může snažit sebevíc (razantně zvyšovat úrokové sazby či zavádět nové bezprecedentní nástroje měnové politiky), ovšem její úsilí stejně přijde vniveč.

**Alfa a omega centrálního bankovnictví**

Je vesměs nedůležité, jaká byla původní příčina inflace, když se už změna cenové hladiny promítla do inflačních očekávání domácností a podniků. Inflace je z tohoto úhlu pohledu do určité míry jakýmsi psychologickým jevem – sebenaplňujícím se proroctvím.

Jestliže veřejnost uvěří tomu, že existuje reálná hrozba příchodu inflace, třebaže to může být pouhá zvěst, a náležitým způsobem upraví své chování, inflace se může bleskurychle dostavit. A to, aniž by se rozrostla z živné půdy uvolněné monetární nebo fiskální politiky – její základ je pouze v myslích lidí.

Co tím chci říct? Polemika o tom, zda je nynější inflace spíše nákladový nežli poptávkový fenomén, je bezpředmětná. Ať je už pravý důvod vzniku inflace jakýkoli, její výše přímo ovlivňuje inflační očekávání. A na to centrální banka nejenže může, ale dokonce musí reagovat.

Přesně kvantifikovat a měřit něco tak abstraktního, jako je důvěra (kredibilita centrální banky), je samozřejmě nemožné. Jako vodítko nám mohou sloužit data o inflačních očekáváních.

Právě ta představují pomyslnou důvěru (ať už domácností nebo finančních či nefinančních podniků) ve schopnost centrální banky dosahovat vlastního inflačního cíle. Ačkoli nejsou a ani nemohou být zcela přesná, jsou přesto tím nejlepším ukazatelem, kterým disponujeme.

![](/uploads/infl-oc.png){: .small-centered-image width="1344" height="900"}

*Obr. 1: Inflační očekávání nefinančních korporací a firem s výhledem na 1 rok (modrá křivka) a 3 roky (červená křivka), čtvrtletní data. Zdroj:&nbsp;[ČNB, ARAD](https://www.cnb.cz/cnb/STAT.ARADY_PKG.VYSTUP?p_period=1&amp;p_sort=2&amp;p_des=50&amp;p_sestuid=21937&amp;p_uka=1%2C2&amp;p_strid=ACAB&amp;p_od=199906&amp;p_do=202212&amp;p_lang=CS&amp;p_format=4&amp;p_decsep=%2C){: target="_blank" rel="noopener"}*

Ona inflační očekávání nás přitom rozhodně nepotěší. Ať už se díváme na roční nebo tříletý horizont, data nám jasně ukazují, že jsou inflační očekávání nefinančních podniků poměrně vysoko nad dvouprocentním cílem ČNB.

Když popíráme, že inflační očekávání rostou (třeba i kvůli nespolehlivosti jejich měření), ztrácíme nejlepší čas pro jejich zkrocení. A důvěryhodnost centrální banky se mezitím otřásá v základech.

**Dvojciferná inflace jako norma?**

Na dvojcifernou inflaci si nesmíme začít zvykat a brát jako samozřejmé, že na srovnatelné výši bude i v letech následujících. Ve chvíli, kdy se vysoká inflace stane nedílnou součástí našeho uvažování, bude daleko bolestnější ji opět vrátit ke zdravým úrovním.

Bohužel situaci moc nezlepšuje verbální komunikace představitelů ČNB. Ta spíše zamlžuje, než osvětluje kroky, které centrální banka provádí (to, proč jsou nejen správné, ale i nutné, a k čemu prospěšnému vedou).

**Sliby-chyby?**

Říká se, že mnoho slibů oslabuje důvěru. A vystupování členů bankovní rady, kteří pokaždé tak sebejistě deklarují, že se centrální bance inflační mor brzy podaří přemoci, když tyto výroky následně shledáváme ne úplně pravdivými, důvěře mohou ubližovat.

Vraťme se ale ještě na chvíli k inflačním očekáváním. Statistika, kterou jsem výše představil, svědčí o jediném – boj s inflací ještě zdaleka není u konce. Stojí před námi stále notný kus trnité cesty. ČNB by proto neměla ustrnout v domněnce, že je už vyhráno. Není.

Jak poznamenal ekonom David Marek: „Česká centrální banka svým váháním promeškala vhodný okamžik ke zpřísnění měnové politiky.“ K tomuto tvrzení dodejme, že pořád je lepší začít pozdě než vůbec. A prostor pro zvyšování úrokových sazeb tu podle mnoha předních odborníků na měnovou politiku stále je.

Jestliže se ale centrální banka odhodlala nezvyšovat úrokové sazby, měla by tento krok veřejnosti srozumitelně a přesvědčivě vysvětlit.

Bylo by velice politováníhodné, kdyby centrální banka ze strachu z provedení pár nepopulárních (anebo zpětným posouzením možná i chybných) rozhodnutí přišla o to vůbec nejcennější, co má –&nbsp;**kredibilitu**. Dobrá pověst ČNB je poklad, který se musí pečlivě střežit a posláním bankovních radních je ho nedotčený předat svým následovníkům.

Nad inflací jsme dosud nevyzráli. A tak nezbývá než doufat, že těm povolaným nechybí odvaha vrátit naši zemi zpět ke kýžené cenové stabilitě.